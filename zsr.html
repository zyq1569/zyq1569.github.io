人生何处不相逢，莫因小怨动声色。
在官三日人问我，离官三日我问人。

人恶人怕天不怕，人善人欺天不欺。

善恶到头终有报，只争来早与来迟。

有钱有酒多兄弟，急难何曾见一人。

古人不见今时月，今月曾经照古人。


近水楼台先得月，向阳花木易为春。

人情似纸张张薄，世事如棋局局新。

贫居闹市无人问，富在深山有远亲。

不信但看宴中酒，杯杯先敬富贵人。

门前拴上高头马，不是亲来也是亲。

门前放根讨饭棍，亲戚故友不上门。

世人结交需黄金，黄金不多交不深，

纵令然诺暂相许，终是悠悠路行心。

好义固为人所钦，贪利乃为鬼所笑。

贤者不炫己之长，君子不夺人所好。

善业可为须着力，是非闲杂莫劳心。

酒肉朋友朝朝有，无钱无势亲不亲。

相逢好比初相识，到老终无怨恨心。

胜者为王败者寇，只重衣冠不重人。

三贫三富不到老，十年兴败多少人。

山中自有千年树，世上难逢百岁人。

谁人背后无人说，那个人前不说人。

百炼化身成铁汉，三缄其口学金人。

十分伶俐使七分，常留三分与儿孙。

如若十分都使尽，远在儿孙近在身。

长江后浪推前浪，世上新人赶旧人。

君子乐得做君子，小人枉自做小人。

岂无远道思亲泪，不及高堂念子心。

平生不作皱眉事，世上应无切齿人。

求人需求大丈夫，济人须济急时无。

富贵若从奸狡起，世间呆汉喝西风。

越奸越狡越贫穷，奸狡原来天不容。

茫茫四海人无数，那个男儿是丈夫。

人情似水分高下，世事如云任卷舒。

入山不怕伤人虎，只怕人情两面刀。

无求到处人情好，不饮随它酒价高。

知事少时烦恼少，识人多处是非多。

秋至满山皆秀色，春来无处不花香。

贫无达士将金赠，病有高人说药方。

美人卖笑千金易，壮士穷途一饭难。

少时总觉为人易，华年方知立业难。

用心计较般般错，退步思量事事难。

世上闲愁千万斛，不教一点上眉端。

毁身每是作恶日，成名皆在行善时。

莫把真心空计较，唯有大德享万年。

谗言败坏真君子，美色消磨狂少年。

神仙难断阴骘命，皇天不昧苦心人。

平生不做亏心事，半夜敲门心不惊。

万事劝人休瞒昧，举头三尺有神明。

鬼神可敬不可谄，怨家宜解不宜结。

良田不由心田置，产业变为冤业折。

千年田地八百主，田是主人人是客。

阴地不如心地好，命运在人不在天。

有理问得君王倒，有钱难买子孙贤。

不求金玉重重贵，但愿儿孙个个贤。

枯木逢春犹再岁，人无两度再少年。

水暖水寒鱼自知，花开花谢春不管。

蜗牛角上校雌雄，石火光中争长短。

留心学到古人难，立脚怕随流欲转。

少而寡欲颜常好，老不求官梦也闲。

妙药难医冤孽病，横财不富命穷人。

多情自古空遗恨，好梦由来最易醒。

命中只有八合米，走尽天下难满升。

知恩报恩天下少，反面无情世间多。

荣宠旁边辱等待，贫贱背后福跟随。

各人生死各人了，管人闲事受人磨。

易涨易退山溪水，易反易覆小人心。


 
红粉佳人休说老，风流浪子莫叫贫。

龙游浅水遭虾戏，虎落平阳被犬欺。

得食猫儿强似虎，褪毛鸾凤不如鸡。

为人莫作千年计，三十河东四十西。

当路莫栽荆棘树，它年免挂子孙衣。

天上众星皆拱北，世间无水不朝东。

笋因落箨方成竹，鱼为奔波始化龙。

屋漏偏遭连夜雨，船慢又遇顶头风。

记得少年骑竹马，看看又是白头翁。

美人绝色原妖物，乱世多财是祸根。

天作棋盘星作子，水有源头木有根。

昨日花开今日谢，百年人有万年心。

北邙荒冢无贫富，玉垒浮云变古今。

世事茫茫难自料，清风明月冷看人。

守口不谈新旧事，知心难得两三人。

欲知世情须尝胆，会尽人情暗点头。

是非只为多开口，烦恼皆因强出头。

人生七十古来稀，问君还有几春秋。

莺花犹怕春光老，岂可教人枉度春。

一年之计在于春，一日之计在于晨。

一家之计在于和，一生之计在于勤。

一朝天子一朝臣，一辈新鲜一辈陈。

一苗露水一苗草，一层山水一层人。

闷坐书馆闲操心，看来全是论古今。

书中有真就有假，世人认假不认真。

假作真时真亦假，真作假时假也真。

真真假假难分解，假者自假真自真。

回忆世情般般假，借假修真破迷津。

由来富贵三更梦，何必楚楚苦用心。

识透人情惊破胆，看穿世间心胆寒。

白璧易埋千古恨，黄金难买一身闲。

人生究竟归何处，看破放下随万缘。

佛法浩瀚广无边，度尽人间苦和难。

开启自性真智慧，笑游清秀山水间。